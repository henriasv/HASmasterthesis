#### Slide "Introduksjon"
Min masteroppgave heter "Molekylær modellering av oppsprekking i gasshydrater". 
Den kombinerer tre ting som ikke er så vanlig å kombinere: Gasshydrater, molekylærdynamikk og bruddmekanikk. Det er relativt vanlig å modellere gasshydrater med molekylærdynamikk, men det som ikke er vanlig, er å modellere oppsprekking av gasshydrater med molekylærdynamikk. Jeg har ikke funnet noen publikasjoner der noen gjør det.

#### Slide "Hva er gasshydrater?"
Så, la oss begynne med hva gasshydrater er for noe, for når jeg sier til folk at jeg jobber med gasshydrater, så sier de "Hæ?". Og så sier jeg gasshydrater en gang til. Og det er nesten ingen som har hørt om gasshydrater.  Men det gasshydrater er,  er et isliknende stoff som inneholder gass. Og når jeg sier inneholder gass, så mener jeg ikke at det ligger gassbobler, men at en isliknende struktur låser inne enkeltmolekyler av stoffer som vanligvis opptrer som gass. Disse molekylene låses inne enkeltvis på nanometerskala.  

Når man sier gasshydrat, så pleier man egentlig å mene metanhydrat. Det vil si at den gassen som er innelåst er metan. Så utover presentasjonen, så skal jeg prøve å være konsekvent på å si gasshydrat, og mene metanhydrat.

Siden metan er en brennbar gass, så vil et gasshydrat være brennbart, slik man kan se av bildet. Gashhydratet ser egentlig ut som vanlig is, kanskje noe mindre gjennomsiktig.

#### Slide "Bruksområder"
Ok, så nå har vi fastslått at gasshydrater er is som inneholder metan. ... Hva kan dette brukes til? Svaret er vel i første omgang, relativt åpenbart. Mennesker liker ting som brenner, særlig hvis det finnes mye av det, slik som det gjør med kull og olje.  Så bruksområde 1 er å brenne metan, for eksempel i gasskraftverk eller på en komfyr. Bruksområde 2 er noe mer uventet. Det viser seg nemlig at vann og CO₂ kan danne et gasshydrat med samme struktur som gasshydratet med metan, og CO₂-hydratet er mer stabilt enn metanhydratet. Det betyr at man i prinsippet kan bruke gasshydrater til å lagre CO₂. Så drømmen er klimanøytral utvinning, der man bytter metan og CO₂ én for én.

#### Slide "Det ligger masse gasshydrater i havet..."
Når jeg sier utvinning og CO₂-lagring, så ligger det i kortene at det ganske mye gasshydrater rundt omkring i verden. De finnes stort sett på havbunnen. Og på kartet her, er det vist ett estimat av hvor og hvor mye gasshydrater det finnes. Om man summerer opp på kartet her, så finner man omtrent 500 gigatonn med karbon i form av metan. I tillegg til det som er marker på kartet, så regner man med at det finnes en del gasshydrater i permafrost, for eksempel i Sibir.
Så vil jeg understreke: det som er markert på kartet her., det er IKKE resultater av prøveboringer for å sjekke hvor mye gasshydrater som er rundt omkring. Dette er resultater basert på en modell av dannelse av gasshydrat på havbunnen, og forbundet med stor usikkerhet.

Det ser ut til å være ganske sikkert at det finnes masse gasshydrater, men ofte kan man lese, særlig hvis man leter etter litteratur om gasshydrater,  at det er flere hundre ganger mer karbon lagret i gasshydrater, enn i alle andre fossile energikilder til sammen. Dette kommer av to ting. For det første liker folk høye estimater, så når en forskningsartikkel sier at det er mellom 400 og 10000 gigatonn med karbon i gasshydrater, så hører tabloide medier bare tallet 10000 gigatonn. Den andre grunnen er at det finnes noen gamle estimater som er laget nærmst ut ifra at alle steder der gasshydrater kan finnes, så finnes de. De høye estimatene er generelt eldre enn de lave estimatene, så man er ikke så optimistiske nå som man var før. Men for all del. Det er fortsatt masse gasshydrater. Man tror fortsatt at det er mye mer karbon i gasshydrater enn de kjente naturgassreservoarene, som er på omtrent 120 gigatonn karbon.

Så vil jeg bare kort vise hvor gasshydrater kan finnes. For de har en såkalt stabilitetssone, som innebærer at trykket og temperaturen er slik at gasshydratet er stabilt. Stabilitetssonen til gasshydrater er markert på figuren her. Denne figuren gjelder for gasshydrater på havbunnen. Stabilitetssonen er det blå området. På førsteaksen er det temperatur, og på andreaksen er det vanndybde, som egentlig betyr trykk, siden trykket øker jo dypere man går ned i havet. For å putte noen tall på aksene, så kan jeg si at temperaturen til høyre i den blå sonen er ca 15-20 grader, og trykket oppe til venstre i den blå sonen er omtrent 30 bar, som tilsvarer en vanndybde på 300 meter. Siden vanntemperaturen på havbunnen er ca 0 grader uansett dybde, så vil man typisk kunne ha gasshydrater under havbunnen der havbunnen ligger dypere enn 300 meter.


#### Slide "Risiko"
Nå er det vel sånn at ikke alle er tilfreds med brenning av fossilt brensel som grunn til å forske på noe. For gasshydrater finnes det også andre grunner. Grunner som har å gjøre med at gasshydratene utgjør en mulig trussel mot oss, så her gir jeg tre grunner til at vi bør interessere oss for gasshydrater uavhengig av utvinning av metan fra dem .

Den første grunnen er forsåvidt en utvinningsgrunn, men den handler om det som kan skje når man utvinner olje og gass fra andre ting enn gasshydrater. Det er at at gasshydrater kan dannes i multifase oljeledninger, der olje, gass og vann fraktes sammen. Gass og vann under høyt trykk kan danne gasshydrater.  Dette er noe man har visst om helt siden 1934, da en ingeniør beskrev det første funnet av gasshydrater i el oljeledning. Derfor er det mye virksomhet knyttet til å finne stoffer man kan blande inn i olje-gass-vann-bladingen for å unngå at det dannes gasshydrater der.

Så er det de mer geologiske risikoene. Gasshydrater kan være viktige for stabiliteten til sedimenter som ligger på havbunnen. Det er vanlig at gasshydrater fyller relativt store porer i slengen, og dersom gasshydratene i et område løses opp, så kan det i ytterste konsekvens føre til at sedimentet ikke lengre er stabilt, så det kan gå skred langs havbunnen, som igjen kan føre til for eksempel en tsunami. Så det kan være skikkelig farlig.

I tillegg finnes det en bekymring knyttet til klimaendringer. Den er mer spekulativ, men den har blitt framsatt helt seriøst: Gasshydratene er stabile på grunn av temperaturen og trykket der de ligger. Dersom temperaturen øker, kan hydratene begynne å smelte, og dermed frigjøre metan, som er en kraftig drivhusgass. Frykten er at denne mekanismen skal løpe løpsk, slik at varmen som følge av metanutslippene fører til at stadig mer gasshydrater smelter, og til det blir så varmt at livet på jorda, iallfall for menneskenes del, er over. Denne teorien kalles "the clathrate gun hypothesis". Men ta det med ro. Dette er ikke mainstream, så det er ingen grunn til å frykte det med det første.

#### Slide "Overordnet mål: Utvinne metan fra gasshydrater, og lagre CO₂"
Nå skal jeg komme mer direkte inn på hva det er jeg har jobbet med det siste året. Og jeg begynner med det overordnede målet, som ikke er det jeg har jobbet, men som er det som danner grunnlaget for det jeg har jobbet med.

Det er å utvinne metan fra gasshydrater, og å lagre CO₂ i dem. Dette er det selvfølgelig noen som har patentert en teknikk for. Det er at man skal stikke et rør ned i jorda, blåse inn CO₂, og håpe på at metan kommer stråmmende opp igjen av røret. Dersom dette hadde fungert greit og billig, så kunne vi sannsynligvis vinket klimaproblemene farvel, men så enkelt er det selvfølgelig ikke. Man må finne en bedre metode. Det er foreløpig ingen som har rapportert om en lønnsom metode for utvinning av metan fra gasshydrater. 

Vi tror på at for å finne en bedre metode, trenger vi å lære om de grunnleggende egenskapene til gasshydrater. Det bringer oss over til de tingene jeg har jobbet med i masteroppgaven. 

#### Slide "Hva lurer vi på akkurat nå?"
Man vet overraskende lite om egenskapene til gasshydrater. Det skyldes i stor grad at det er vanskelig å lage rene prøver av gasshydrater. Eksperimentelle resultater er usikre. Derfor kan teoretiske studier, der man simulerer gasshydratet på datamaskin, være nyttige.  Vi har sett på en spesifikk mekanisme for å løse opp gasshydratet, nemlig oppsprekking, og sett på blant annet de tingene jeg har listet opp her:

1. Hva er bruddstyrken til gasshydrater? Hvor hardt må man strekke i det for at det skal sprekke?
2. Er gasshydratet sprøtt eller duktilt? Altså, er det sånn at gasshydratet skifter form, for å slippe å sprekke opp, litt som jern -- som er ganske duktilt, eller sprekker, slik som glass, so er sprøtt.
3. Hvor mye metan frigjøres når et gasshydrat sprekker?
4. Hva er bruddmekanismen til gasshydrater? Hvis man strekker i det, hva skjer når det sprekker på mikronivå. Hvilke prosesser er viktige?

I tillegg må vi ha et forhold til hvordan vi skal bruke simuleringer for å svare på disse spørsmålene. Det handler i første omgang om hvilke interaksjonspotensialer man skal bruke -- hvordan vi skal modellere vann og metan, og det går på hvordan man skal utløse sprekker. 
¨Det går selvfølgelig på mye annet også, men det er det jeg har nevnt her som jeg kommer til å snakke om i dag.

#### Slide "Modellering og simulering"
Nå går jeg over til den mer alvorlige delen av foredraget – den delen som handler om det jeg har brukt det siste året mitt på.

#### Slide "Molekylærdynamikk"
I min masteroppgave bruker jeg en metode som heter molekylærdynamikk for å simulere et system av gasshydrater. Jeg vil først nå snakke kort om molekylærdynamikk, før jeg går videre til hvordan det brukes i mitt prosjekt.

I molekylærdynamikk simulerer man banen til punktpartikler som påvirkes av krefter imellom hverandre. De følger Newtons 2. lov. Partiklene lever inni en boks, og den boksen har periodiske randbetingelser, som betyr at om en partikkel prøver å fly ut av boksen på den ene siden, så dukker den opp igjen på den andre siden. 

Punkpartiklene påvirkes av hverandre ved at det virker krefter mellom dem. Disse kreftene er gitt av potensialer, og i mitt tilfelle har jeg brukt to typer potensialer. Lennard–Jones-potensialet og Coulomb-potensialet. De er vist i figuren. Lennard--Jones-potensialet er den røde kurven, og Coulomb-potensialet er den blå kurven. Dette er potensialer som er vanlige å bruke i molekylærdynamikk. Coulomb-potensialet er det man får fra Coulombs lov i elektromagnetisme. 

Her er den funksjonelle formen til disse potensialene.

Når man har valgt potensialer, så er kreftene mellom partiklene gitt som gradienten av potensialet, og når man har regnet kreftene som virker på alle partiklene i systemet kan man løse bevegelsen i tid ved hjelp av sin favoritt-numeriske integrator. Den favorittintegratoren er alltid en variant av Velocity-Verlet-integratoren. Og da kan man kjøre det framover i tid, slik som dette.

Så, helt eksplisitt hva som er modelleringen i mitt prosjekt:

1. Velge et potensial som beskriver interaksjonene i systemet mitt
2. Sette opp initielle posisjoner for alle partiklene
3. Påføre deformasjon under simulering

#### Slide "TIP4P/ICE + UAM"
I forrige slide viste jeg bare en masse røde prikker, og det er jo ikke så veldig tilfredsstillende. Jeg har ikke bare én type partikel, jeg har flere typer partikler. Så nå skal jeg innføre de faktiske partiklene jeg har brukt til å modellere gasshydratet. For vann har jeg brukt en modell som heter TIP4P/ICE. Det er en modell det vannet har et Lennard–Jones-sentrum plassert midt i oksygenet, en positiv ladning plassert på hver av hydrogenene, og en negativ ladning langs halveringslinja i båndvinkelen som spennes ut fra oksygenet av de to hydrogenene. Man plasserer også masse på oksygenet og hydrogenene ut ifra det beste estimatet man har for disse, mens det punktet der den negative ladningen ligger er masseløst. Disse 4 partiklene er låst i forhold til hverandre, slik at vannmolekylet er helt stivt ... Også finnes det rundt 15 varianter av denne vannmodellen basert på hvor den negative ladningen er plassert, og hvor stor ladning den skal ha. Metanet modelleres med en litt enklere modell. Den er kun en Lennard–Jones-kjerne, og er gjerne kjent som "United Atom Methane". 

Hvorfor valgte jeg akkurat denne modellen? Vel, det var forde den ble brukt i de første simuleringene som klarte å spontant danne gasshydrater med molekylærdynamikk. That's it.

Jeg har også markert inn avstanden potensialet virker over. Så de store sirklene rundt oksygenatomene og metanmolekylet er en karakteristisk avstand i Lennard--Jones potensialet. Den svarer til avstanden singma i forrige slide (Vise slide). Så for eksempel disse to vannmolekylene ligger behagelig plassert i forhold til hvarandre om man kun ser på Lennard--Jones-interaksjonen.

Så tar vi modellen jeg nettopp beskrev, og bruker den til å bygge opp et gasshydrat. I figuren jeg viser her, har jeg satt opp vannmolekyler og metanmolekyler slik de står i den såkalte sI gasshydrat-strukturen. Dette er den vanligste gasshydratstrukturen i naturen. Figuren dere ser her nå representerer en bredde på ca 6 nanometer av et gasshydrat. 

#### Slide "Simulert system for elastiske egenskaper"
Jeg begynner med å finne de elastiske egenskapene til massivt gasshydrat. Det skyldes for det første at jeg ønsker å verifisere at de elastiske egenskapene i modellen jeg har valgt er fornuftige. Som jeg sa, så valgte jeg modellen på bagrunn av at den spontant hadde laget gasshydrater i molekylærdynamikk, ikke fordi den kan vise til å realistisk gjengi de elastiske egenskapene til et gasshydrat. Andre studier av denne modellen er gjerne fra er Kjemiperspektiv, så jeg har ikke funnet noen studier som bruker denne modellen og som oppgir Youngs modul og poissonforholdet, som er to helt grunnleggende elastiske parametre for et elastisk stoff.

Det jeg gjør for å finne de elastiske egenskapene, er å endre størrelsen på boksen partiklene befinner seg i på en spesiell måte. Jeg tvinger x-retningen til å bli større, og definerer et konstant trykk i y-og-z-retningen, for å emulere en eksperimentell elastisk test. Når jeg gjør dette får jeg naturligvis en forlengelse i x-retningen, siden det var det jeg bestemte, men samtidig trekker systemet seg sammen i y-og-z-retning for å bevare trykket. Dette kalles lateral kontraksjon, og gir opphav til poissonforholdet. I tillegg kan jeg måle hvilke krefter som virker langs x-retningen som følge av den påtvungne forlengelsen for å finne det som heter Youngs Modul.

Her har dere likningene som definerer Youngs modul og Poissonforholdet. Youngs modul er forholdet mellom hvor hardt man må strekke i et stoff og hvor stor forlengelse det strekket gir. Så her er stresset, eller kraft per areal, gitt over brøkstreken, og strekket, eller relativ forlengelse av prøven, gitt under brøkstreken. Poissonforholdet er forholdet mellom strekket i den ene retningen og kontraksjonen normalt på den retningen man strekker.

#### Slide "Elastiske egenskaper"
Her ser dere en graf av en simulering der jeg har strukket et gasshydrat litt etter litt. Langs x-aksen ser man strekket, og strekkingen er gjort lineært i tid. På y-aksen er det stresset, eller kraft per areal som oppstår som resultat av den strekkingen. Da vil stigningstallet på denne kurven være Youngs modul. Det er to forskjellige kurver, som svarer til forskjellig strekkrate, altså hvor fort jeg strekker. For hvis ikke materialet får tid til å trekke seg sammen normalt på strekkretningen, vil man estimere Youngs modul for høy. Så det jeg gjør, er å bruke to strekkrater, og ekstrapolere fra disse til kvasistatisk strekking. Da måler jeg Youngs modul til 7.1 GPa. Det er ganske nær den eksperimentelle verdien på 7.8 GPa. TIl sammenlikning har PMMA, eller plexiglass, en Youngs modul på 3 GPa. Så gasshydrater er ganske harde. 

Så ser dere grafer fra samme simuleringer som forrige graf, men her har jeg plottet strekket og lateral kontraksjon mot hverandre, og bruker igjen stigningstallet til å finne Poissonforholdet. Det måler jeg til ca 0.4. Det er litt høyt. Den eksperimentelle vedien er ca 0.32. Menmen. 

Så alt i alt representerer modellen de elastiske egenskapene brukbart, men man kan ønske seg bedre. Det blir i så fall arbeid for gremtiden. 

#### Slide "Simulert system for sprekker" 
Så går vi videre til oppsprekking. Som er det jeg i hovedsak har sett på.
Når vi skal simulere oppsprekking av gasshydratet velger vi følgende prosedyre. Og herifra vil jeg presisere. Dette er det ingen som har gjort før for gasshydrater: 

1. Setter opp posisjoner for alle partiklene, slik at de står i en gasshydratstruktur
2. Skjærer ut en elliptisk sprekk i materialet. Grunnen til at den er elliptisk er at det er lærebokeksempelet i bruddmekanikk, og gjør dermed analysen enklere. Det kommer vi til mot slutten av presentasjonen, der jeg sammenlikner mine resultater med standard bruddmekanikk.
3. Herifra går jeg over til en enklere fremstilling av systemet for denne presentasjonens skyld. Så tenk fortsatt at det er et system av atomer, men en forenklet representasjon.
4. Lar materialet komme seg i likevekt etter utskjæringen. For når det er skåret ut et hull vil gjerne materialet trekke seg litt sammen.
5. Strekker materialet ved å øke størrelsen på boksen partiklene befinner seg i. Dette gjør jeg jevnt over en viss tid.
6. Venter og ser om en sprekk utvikler seg. Dette er ikke den vanlige måten å gjøre denne typen simuleringer. Det vanlige er å strekke også mens sprekken går, for å drive sprekken. I dette systemet var det ikke mulig, fordi systemet viste seg å være veldig sprøtt.
7. Man kan gjerne se stor aktivitet nær de spisseste områdene av ellipsen. Etterhvert utvikler det seg en skikkelig sprekk
8. Da utvikler den seg plutselig fort, og øker i størrelse til den når endene av prøven.
9. Når sprekken går, slippes det også fri metan.

Da er det demotid. Jeg skal vise fram en fil av hvordan dette ser ut i simulering.
Det dere ser her er et gasshydrat slik som jeg viste tidligere i presentasjonen, bare at det er zoomet ut så man ser hele systemet jeg har simulert. I midten er det en sprekk. Først står systemet og vibrerer for å komme seg i likevekt. Så begynner strekkingen. Snart kommer det til å sprekke opp. Oppsprekkingen her går med omtrent halvparten av lydhastigheten i materialet. Man ser at metanet frigjøren umiddelbart, mens vannet holder seg på sprekkoverflaten.

#### Slide "Hva skal til for at systemet sprekker opp?"
Det mest nærliggende å spørre om nå, er hva som skal til for at en sprekk skal kunne løpe i materialet. 
Grunnleggende bruddmekanikk sier at en sprekk vil vokse dersom den mekaniske energien som frigjøres ved å la sprekken vokse er større enn energien som kreves for å åpne sperekkflaten. Så i likningen. G større enn Gc betyr at den mekaniske energien man får skal være større enn dem man trenger. Til høyre står det at den energien man trenger er den energien som kreves for å åpne to sprekkflater, som er det man får når man lager en sprekk. Likheten til høyre gjelder kun for sprø materialer.

Det jeg i praksis har gjort for å finne bruddstyrken, er å lage mange simuleringer, der jeg strekker forskjellig. Dermed vil en simulering være den simuleringen med størst strekk som ikke sprakk opp, og en simulering vil være den simuleringen med laves strekk som sprakk opp, og bruddstyrken vil ligge et sted mellom de to simuleringene. Jeg bruker da den laveste som sprakk som estimat.

Når jeg har funnet den simuleringen, finner jeg hvor stor mekanisk energi som måtte tilføres for at den skulle sprekke opp, og bruker den for å beregne bruddstyrken. Dette gjøres ved å integrere den kraften som oppstår i x-retning når simuleringsboksen ekspanderes over ekspansjonen. Sigma er stresset, kraft per areal, som måles på endeflatene i systemet.	 Der hvor pilene var tegnet inn i de forrige slidene.

#### Slide "Bruddstyrke"
Så regner jeg ut hvor mye enegi det ble per tverrsnittsareal. Da får jeg at for å åpne en sprekk må man tilføre 0.4 Joule per kvadratmeter. For de som liker å få det i andre enheter, så kan dette regnes om til en stressintensitetsfaktor Kic som oppgit under. Resultater her er omtrent som for vanlig is.

#### Slide "Måling av størrelsen på sprekken"
Størrelsen på sprekken er interessant av flere grunner, men spesielt er det av interesse å følge utviklingen i sprekkstørrelsen i tid, og å sammenlikne den med utviklingen i andre parametre i kjøringen. For å måle størrelsen på sprekken, bruker jeg en Monte-Carlo-metode som baserer seg på å trekke tilfeldige linjestykker. Man kan definere et punkt som enten del av gasshydratet, eller del av sprekken i gasshydratet, basert på hvor langt det er unna nærmeste vannmolekyl. Ok så man trekker tilfeldige linjestykker av en bestemt lengde, men med tilfeldig posisjon og retning. Så vet man at dersom den ene enden av linjestykket er i sprekken, mens den andre enden er i gasshydratet, så ligger sprekkoverflaten et sted imellom. Altså har man funnet et punkt på sprekkflaten. Så har noen vist at dersom man bruker denne teknikken, så er arealet av sprekkoverflaten gitt av denne likningen, som innholder volumet til systemet, antall punkter man fant på sprekkoverflaten, og den totale lengden av linjestykkene man trakk. Dette målet bruker jeg i neste figur.

#### Slide "Bruddmekanisme"
Denne figuren er på en måte hovedresultatet av masteren min. Jeg skal forklare den nøye, men jeg begynner med å fortelle at resultatene mine stemmer med lineær elastisk bruddmekanikk dersom markørene lander på linja som heter "Finite Width Griffith", som er den stiplede linja med alternerende stiplelengde.

Da jeg begynte å jobbe med dette, så hadde jeg en ide om at man kunne strekke opp systemet, og deretter vente på at systemet skulle nå et område i faserommet der en sprekk plutselig startet å utvikle seg. 

Det viste seg å være feil. Det som skjer i mine simuleringer er at gasshydratet begynner å smelte, eller iallefall dekomponere rundt den initielle sprekken. Dermed vokser hullet sakte. Så når hullet en størrelse som ser ut til å være en kritisk størrelse, der systemet plutselig begynner å sprekke hurtig.

Så det man ser på figuren er den målte bredden på sprekken. Og bredden er målt ganske grovt, ved å bruke areale til sprekken, og dele på lengden i z-retning og deretter dele på 2. Det betyr i praksis at jeg antar at sprekken er smal. Dette er det som er på x-aksen. På y-aksen er stresset sett opp. Det er målt direkte fra simuleringen. Hver linje i figuren svarer til én simulering. Først ekvilibrerer systemet. Det ser man nede til venstre. Så strekkes det. Da øker stresset. Fra toppen er man over i ventetiden. Her opp vokser sprekken sakte. Det er ikke åpenbart fra denne figuren, men dere må bare tro meg på det. Så, der jeg har lagt inn markører, begynner sprekken plutselig å vokse raskere. så den lange banen fra markøren og ned til høyre er oppsprekkingen. Da faller stresset igjen. Så står systemet bare og vibrerer. Det er krussedullen nede til høyre. Men hele greia her, er at det er en fase der sprekken vokser sakte, og simuleringen nærmer seg "Finite width Griffith"-linja. Og det ser ut til å finnes en linje nær denne teoretiske linja, som definerer når mine simuleringer går over til hurtig sprekkutvikling.  Denne mekanismen har jeg lyst til å studere videre. Så det var bruddmekanismen.

#### Slide "Metan frigjøres fort"
Så går vi over på frigjøring av metan. Her er x-aksen tid og y-aksen mengden fri metan.
Noe av det første man ser her, er hvor fort metan frigjøres når systemet sprekker opp. Det meste av metanet som frigjøres, frigjøres unedr oppsprekkingen. Man kunne tenke seg at systemet først sprakk opp helt skarpt, og at metanet deretter diffunderte inn i sprekken. Men sånn er det ikke. Metan frigjøres med en eneste gang. Og det det egentlig betyr, er at sprekken ikke er helt skarp, men at noe av gasshydratet rives i stykker når sprekken løper.

#### Slide "Hva var det vi lurte på"
Så for å oppsummere. Hva var det egentlig jeg lurte på?

1. Jeg har gjort simuleringer av oppsprekking i gashydrater med molekylærdynamikk. Dette er nytt. 
2 	Jeg har gjort et estimat av bruddstyrken i systemet mitt, innenfor den modellen jeg bruker.  Og svaret er et tall, nemlig rundt 0.4 Joule per kvadratmeter. 
3. Jeg har funnet ut at i den modellen jeg bruker så er gasshydratene sprø, men at smelting kan være en viktig del av prosessen. 
3. Og jeg har funnet ut at metan frigjøres fort under oppsprekking. Men vi vet fortsatt ikke så mye om rollen til det frigjorte metanet.

Så det var det. Takk for oppmerksomheten.